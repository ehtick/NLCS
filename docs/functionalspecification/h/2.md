# Werking NLCS


## Scope 
De NLCS bevat afspraken voor:
* A. Metadata titelblok: de (minimale) set van gegevens en/of onderdelen die moeten worden opgenomen in het titelblok van een [=CAD-tekening=]; zie daarvoor [Eisen aan tekeningen en modellen](https://bimloket.github.io/NLCS/requirementscadmodels/)
* B. Basis digitaal tekenen: afspraken met betrekking tot de wijze waarop digitaal wordt gemodelleerd, te hanteren eenheden, assenstelsels, peilen en tekenbladschalen; [Eisen aan tekeningen en modellen](https://bimloket.github.io/NLCS/requirementscadmodels/)
* C. Uiterlijk van de [=CAD-tekening=]: afspraken met betrekking tot onder andere toegestane afmetingen van het tekenblad, kaders, tekststijlen, bematingsstijlen en lettertypen; [Eisen aan tekeningen en modellen](https://bimloket.github.io/NLCS/requirementscadmodels/)
* D. Ordening/codering en representatie van objecten: afspraken met betrekking tot de wijze waarop informatie binnen een tekening in lagen wordt geordend in een [=CAD-model=]. 


## Technische Uitgangspunten 

### Objectgerichte laagnamen
Een belangrijk uitgangspunt voor de NLCS is ‘objectgericht werken’ volgens de principes van <abbr title="bouwwerk informatie management">BIM</abbr>. Dat houdt in dat de objecten in de tekening herkenbaar moeten zijn voor alle gebruikers binnen de GWW sector. In de NLCS is dit opgelost door voor in principe ieder te onderscheiden object een afzonderlijke laag op te nemen met in de laagnaam informatie waarmee het objecttype gedefinieerd wordt. 

### 2D CAD
Een tweede belangrijk uitgangspunt voor de NLCS is, dat de standaard moet aansluiten op de gangbare CAD praktijk met de gangbare CAD applicaties. Die praktijk kenmerkt zich onder andere door een mechanisme van informatiescheiding door middel van een lagenstructuur. Informatiescheiding is noodzakelijk om hergebruik van de opgeslagen informatie mogelijk te maken, zonder gegevens opnieuw te moeten invoeren. Hergebruik van informatie betreft bijvoorbeeld het ‘automatisch’ bepalen van hoeveelheden uit een model, maar ook hergebruik van de CAD modellen bij latere onderhouds- en reconstructiewerkzaamheden. 


### 3D CAD
Bij 3D modelleren en BIM wordt een fundamenteel ander mechanisme van informatiescheiding gehanteerd. In een 3D model/BIM wordt informatie (data) in een databasestructuur direct gekoppeld aan de objecten waarop zij betrekking heeft. Ook uit een 3D-model kunnen en moeten vervolgens 2D-tekeningen worden gegenereerd. Door de verschillende mechanismen van informatiescheiding is het niet altijd mogelijk die 2D-tekeningen te laten voldoen aan de NLCS. Wanneer (overheids-)opdrachtgevers niettemin eisen dat alle tekeningen van een project as built moeten worden geleverd conform de NLCS, kan dat een barrière opwerpen voor het gebruik van 3D modelleren en BIM. Dat is een ongewenste situatie. Daarom is besloten dat de NLCS niet geldt voor 2D tekeningen die worden gegenereerd uit een 3D model <a href="#footnote-2">[2]</a>  , mits de herbruikbaarheid van informatie in het kader van onderhoud en reconstructies op een andere wijze wordt gewaarborgd. Aanbevelingen hierover zijn opgenomen in de [Uitwisselafspraken](https://nl-digigo.github.io/NLCS/representations/#uitwisseling-van-3d-objectinformatie). 

<p id="footnote-2">[2] Dit betreft met name 3D modellen van ‘Constructies’ (zie ook paragraaf 5.1.3). Voor civieltechnisch werk in de ‘Buitenruimte’ is het inmiddels goed mogelijk gebleken om op basis van 3D modellen 2D CAD tekeningen te genereren die volledig voldoen aan de NLCS. </p>

## Functionele werking


### Harmonicamodel
De NLCS geeft een harmonicamodel, waarbij eerst een heel generiek objecttype kan worden getekend, bijvoorbeeld een 'GESLOTENVERHARDING', en later (in een detailuitwerking van het ontwerp) kan worden gekozen om dit object op een andere laag te zetten waarbij een specifiekere keuze is gemaakt voor het type object, in het voorbeeld 'GESLOTENVERHARDING_ASFALT'. De ontwerper kan daarbij van grof naar fijn ontwerpen en steeds meer details uitwerken. 


### Statusmodel
De objecten in een tekening krijgen in de laagnaam een tekenstatus mee, die weergeeft wat de situatie van de objecten is na uitvoering van het werk waar de tekening voor gemaakt is:  Bestaand (ongewijzigd), Nieuw (voor een nieuw of te verplaatsen object, of een object waar onderhoudswerkzaamheden aan worden uitgevoerd), Vevallen (voor een object dat vervalt tijdens het project), Tijdelijk, voor een tijdelijk te plaatsen object, en R voor een object dat na uitvoering is ingemeten voor oplevering. De statussen zijn bedoeld om aan te duiden aan welke objecten gewerkt gaat worden (ontwerp) of gewerkt is (revisie). 
Aan de status kan een numerieke waarde 01-99 worden toegevoegd om weer te geven dat het de situatie van het object betreft na een fase in het project. Een object kan zo gevolgd worden tijdens het werk, met onderscheid tussen tekeningen van de bestaande situatie, ontwerptekeningen en revisietekeningen.
<br>

Voor het automatisch terugleveren van mutaties voor het asset databeheer zijn de NLCS statussen niet toereikend, omdat geen onderscheid gemaakt kan worden tussen nieuw geplaatste objecten of bestaande, maar verplaatste of bewerkte assets.


### Bewerking 
In een laagnaam kan worden aangegeven welke bewerking het object moet ondergaan. Denk aan verplaatsen, reinigen en dergelijke. 

### Tekenvrijheid
De NLCS biedt de vrijheid om objecten oppervlakkig aan te duiden, of met meer details en diepgang. Al naar gelang van het doel van de tekening.

De NLCS biedt vrijheid om objecten een andere visuele presentatie te geven, vooral als dit de leesbaarheid van de tekening ten goede komt. Een afwijking is daarom niet altijd erg. 

De NLCS regelt niet wat er op specifieke tekeningen moet komen. Een schetsontwerp vraagt een heel ander detailniveau dan een uitvoeringsontwerp. Als u wilt, dat specifieke objecten op de tekening staan of u bepaalde details wilt zien, dan moet u hier zelf om vragen aan degene die de tekening voor u opstelt, door een informatieleveringsspecificatie op te stellen. Hiervoor is geen standaard methode bij de NLCS. U kunt uw eisen aan het detailniveau van de tekening meegeven met voorbeeldtekeningen of laagnamen: 
1. **Voorbeeldtekeningen** Men kan met een voorbeeldtekening vragen beantwoorden als: laat ik mijn riool ook zien op mijn wegenbouwtekening? Laat ik inrichtingselementen (afvalbak, bankje, lichtmast) zien op mijn riooltekening?
2. **Laagnamen** U kunt ook van elk object het gewenste detailniveau aanduiden door de gewenste laagnaam bij de tekening te geven; voor een schetsontwerp geef je bijvoorbeeld alleen aan dat er een KANTOPSLUITING komt en in een voorontwerp moet je aanduiden dat dit een KANTOPSLUITING_TROTTOIRBAND wordt en in een detailontwerp moet je de keuze voor een KANTOPSLUITING_TROTTOIRBAND_180 200 tonen. 

## Eigen bibliotheken
De NLCS is niet compleet. U kunt daarom eigen aanvullende bibliotheken maken, met de uitgangspunten van de NLCS. Hierdoor vallen uw tekeningen nog steeds beter over te nemen door andere partijen. We stellen het op prijs als u uw aanvullingen bij ons indient door een [issue te maken](https://github.com/nl-digigo/NLCS/issues) als het gaat om ontbrekende objecten, zodat deze beschikbaar komen voor de gehele sector.


### Eigen objecten
De NLCS bevat een basisset laagnamen om objecten te tekenen. Gebruikers, softwareontwikkelaars of toeleveranciers kunnen desgewenst eigen objecten(-bibliotheken) toevoegen. 

### Eigen symbolen
De NLCS bevat een basisset symbolen. Gebruikers, softwareontwikkelaars of toeleveranciers kunnen desgewenst eigen symbolen(-bibliotheken) toevoegen. 

### Eigen arceringen
De NLCS bevat een basisset arceringen. Gebruikers, softwareontwikkelaars of toeleveranciers kunnen desgewenst eigen arceringen(-bibliotheken) toevoegen. 





