# Uitwisseling van 3D objectinformatie

De NLCS is ontwikkeld voor CAD modellen en tekeningen. In toenemende mate benutten partijen in de GWW echter ook 3D modelleringsapplicaties, met name voor constructies of kunstwerken. Het is niet (altijd) mogelijk om uit een 3D model 2D tekeningen te genereren die voldoen aan de NLCS. Wanneer opdrachtgevers desalniettemin de NLCS voorschrijven voor dergelijke tekeningen, kan dat een ongewenste drempel betekenen voor de toepassing van 3D modelleren en BIM in de GWW-sector. Een gezamenlijke werkgroep van NLCS en COINS heeft zich over deze problematiek gebogen en onderstaande aanbevelingen geformuleerd.

<ol>
<li>Hanteer voor de uitwisseling van 3D constructiemodellen de volgende voorlopige richtlijn.
<ol><li>Opdrachtnemers die werken met 3D constructiemodellen, zijn niet verplicht het as built model te leveren in de vorm van 2D CAD tekeningen conform NLCS. Wanneer 2D CAD tekeningen worden geleverd die niet uit het 3D model (kunnen) worden gegenereerd, zijn deze opgebouwd conform NLCS; 
<li>het 3D model dient minimaal te worden geleverd in 3D DWG en 3D PDF. Indien gewenst kunnen per project aanvullende afspraken worden gemaakt, bijvoorbeeld levering in IFC-formaat, in een COINS container; NWD (NavisWorks) en/of het native 3D CAD formaat;
<li>maak bij de start van het project duidelijke afspraken over wat in welk formaat moet worden geleverd. Het is belangrijk dat opdrachtgevers per project nauwkeurig specificeren waarvoor zij de uit te wisselen informatie willen gebruiken en duidelijk aangeven welke niet-geometrische informatie moet worden overgedragen naast de 3D geometrie;
<li>laat tijdens het project de 3D modellen door een onafhankelijke partij toetsen op hun kwaliteit en bruikbaarheid. </ol>
<li>Pas deze richtlijn eerst toe voor een beperkt aantal pilotprojecten en stel een gezamenlijke evaluatie en – op basis daarvan – een bijgestelde regeling op.
<li>IJk jaarlijks de richtlijn op de stand van de techniek. Doordat zowel IFC als COINS, maar ook softwareapplicaties zich verder ontwikkelen, wordt het leveren van neutrale, volledige modellen gaandeweg beter mogelijk en zal de overgedragen informatie steeds vollediger kunnen zijn.
</ol>


